33

praeteriret, tum uero cognita incuria sua has glossas post·
modo adderet. immo, alterarum partium· glossae ita com-
paratae sunt ut priorum partium, nisi quod saepius grega-
tim procedunt seuerioremque litterarum ordinis legem
spernunt. itaque non re, sed ordinis lege tantum a glossis
priorum partium differunt. ' neque mihi dubium est Festum
binarum partium differentiam non perspexisse. namque
Festus si sciebat alteram litterae R partem inde a glossa
p. 282, 10 RAVAM incipere, our non ab hac ipsa glossa
initium cepit libri XVIII? cum uero inter hanc glossam
et initium libri XVIII sex aliae glossae intercedant, patet
eum de binis partibus nihil compertum habuisse neque in
Verri libris alteras partes a prioribus ullo mod0, ueluti
noui libri initio, seiunctas fuisse. utque iam ad Reitzensteini
sententiam reuertar, a uiro doctissimo quaerere uelim, num
uerisimile esse ducat eos, qui post Verri mortem eius libros
ediderint, indigestas singularum litterarum partes iis parti-
bus, quas Verrius iam in ordinem redegerat, nullo diremptu
facto adplicuisse. quod factum esse non possum adduci
ut credam. nam cum Festo auctore Verri opus tot libros
complecteretur, facili opera fieri potuit, ut alterae quas
dicimur partes a nouo libro inciperent. sed mihi liquere
pr0fiteor Reitzensteini coniectura minime opus esse, dum-
modo ne ordinem rationemque quaeramus ubi nullus est
neque fuit. atque mihi quidem uidetur Verrius collectis,
quas edere parabat, glossis et explicationibus aliquam dis-
ponendarum rite glossarum legem 1) temptasse, ut operis
consulendi laborem minueret; postea uero cum uidisset hanc
legem claudicare uixque quicquam commodi suppeditare,
istam legem repudiasse glossasque, quas nondum disposuerat,
ut erant collectae, edidisse. quo pacto facile explicari
potest, cur eorundem saepe auctorum nomina in alteris par-
tibus legamus et haud paucae glossarum cognatarum socie·
tates in eas productae inueniantur.

¹) Eam legem dico, cuius uestigia Muellerus in prioribus singularum
litterarum partibus indagauit.

 

